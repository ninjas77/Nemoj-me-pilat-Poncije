- Ne vjerujem da to ponovno radim - umorno uzdahne Tena odsutno buljeći u raslinje pokraj ceste.
- Rekla si to i prošle godine - kaže joj Matej usporivši kako bi oštro skrenuo na serpentini bez da siječe suprotnu traku u kojoj im je ususret dolazio kamion.
- Znam - kaže Tena koju je inercija od skretanja nakratko priljubila uz suvozačka vrata - kao i one prije toga. I one prije te.
- Sve će to bit okej jednom kad se ekipa skupi, samo moraš prebrodit tu početnu tremu.
- Nije to trema, fizički mi je muka kad pomislim da opet moram vidjet tog lika. 
Nakon zavoja cesta se izravnala i njima zdesna se otvorio pogled na šumovitu dolinu obavijenu maglom iz koje je poput otoka izranjao Motovun na brežuljku.
- Kad uopće oni dolaze? - upita Matej dodavši gasa.
- U tri. Inzistirali su da nam dođu pomoć oko roštilja - uzdahne Tena.
- Znači imamo pet sati samo s njima prije nego što ostali krenu stizat.
- Barem pet sati - ispravi ga Tena, rezignirano zabaci glavu unazad i zastenje iz frustracije i umora. - Ajme tako mi se ne daaa...Trebala sam ih otkantat, reć da ćemo solo roštiljat, nek oni budu dulje doma s malom Mijom il neš.
- Šta je, tu je. Ajde, preživjet ćemo.
Kad je na nizbrdici promijenio brzinu Matej utješno položi ruku na Tenino koljeno i okrene glavu prema njoj. Osjetivši toplinu njegove ruke na svom bedru Tena mu uzvrati pogled. Duboko uzdahne i osjeti kako se smirenost kojom Matej zrači cijelog jutra konačno prenosi na nju. Iako joj je svake godine sve veća muka organizirati proslavu rođendana samo zato što se to od nje očekuje, ove godine barem to ne mora raditi sama. Sjeti se kako je proteklih godina u ovo vrijeme sama sjedila u autu upravo na ovoj cesti i nervozno pričala sama sa sobom kako bi se umirila. Ove je godine monolog zamijenila dijalogom i sad osjeti kako je zahvalna što je Matej uz nju.
- Preživjeli smo i gore stvari u ovih devet mjeseci, ne? - upita ga još uvijek gledajući u njegove smeđe oči.
- Deset - ispravi ju on namignuvši joj i odvrati pogled natrag na cestu - Sutra će nam biti deset mjeseci.
Tena bi najradije da nisu tad naišli na novi zavoj, jer je Matej morao izvući svoj dlan ispod njenog kako bi promijenio brzinu. Ipak, osjetila je kako se odjednom raduje današnjem danu i prepustila se maštanju o večernjim mogućnostima. Znala je da to neće biti ništa posebno, pojavit će se samo njezine prijateljice iz srednje i dečki nekih od njih, koje Tena u principu nije poznavala osim s međusobnih rođendana; pričat će se o starim danima, iskrsnut će neke zaboravljene interne fore i anegdote, ali možda to i nije tako loše. Stvari koje su ju ranije bedirale sad su joj se odjednom činile skroz izvedivima, čak i zabavnima. Naravno, tu je i dalje bio Filip, čije prisutstvo nikako nije moglo doprijnijeti njezinom raspoloženju ni pod kojim okolnostima, ali i on se odjednom uz Mateja činio kao savladiva prepreka. Matej zna kako s ljudima i valjda će ga on nekako hendlati dok ona priča s Klarom. Njih dvojica mogu vani roštiljati dok one unutra pospremaju.
Kad su se spustili u dolinu auto je obavila gusta magla. Tena je inače na ovom dijelu ceste uživala u pogledu na antičku tvrđavu i njezin dvostruki prsten zidina koji ju je odmalena, kad je s roditeljima išla u posjet baki i dedi, podsjećao na Minas Tirith iz Gospodara prstenova. Sad više nije bilo ni dede ni bake, ostala je samo njihova kamena kuća u Gradiciolu koju je koristila jednom godišnje za rođendansko slavlje.
Kad su prošli kroz velike venecijanske gradske dveri koje su izronile iz magle tek kad su bili neposredno pred njima asfalt pod njihovim gumama zamijenila je rimska cesta za konje od kamenih pločica prelazeći preko kojih se cijeli auto blago tresao. Počeli su svoj kružni uspon prema centru grada. Iako je u pravilu ulica kojom su se penjali bila dvosmjerna, oba retrovizora prolazila su nedaleko od kamenih zidova kuća koje su se nizale s obiju njenih strana; na sreću, u Motovunu nije bilo puno auta i nitko im nije naišao iz suprotnog smjera prije negoli su stigli do svog odredišta. Matej je parkirao u udubinu pod prednjim trijemom koji je deda davno raščistio upravo u tu svrhu nakon što je kupio svoj prvi auto.
- Koji je plan, šefice? - upitao je Matej kad je dignuo ručnu i ugasio auto.
- Odnijet ćemo stvari unutra - odgovorila mu je Tena i dodala pogledavši na sat - i onda imamo sat vremena za čilanje dok oni ne dođu. Dragocjeno vrijeme za duhovnu pripremu.
Deda je "garažu" dimenzirao prema svojoj Zastavi koja je bila uža od Matejevog Twinga pa je Tena morala izaći iz auta na Matejevu stranu jer je s njezine zid bio priljubljen uz vrata. Izvadila je ključeve iz torbice i njih dvoje su ušli u kuću.
Unutra je zrak bio toliko ustajao da je Tenu potaknuo na kašalj. Brzo je prešla dnevni boravak do balkonskih vrata s druge strane i širom ih otvorila.
- Daj neš stavi da drži vrata - rekla je Mateju kad su pod naletom propuha zalupila prednja vrata. Matej je iz auta donio dva six-packa; Ožujsko je stavio da drži balkonska vrata, dok je s Heinekenom podbočio prednja. 











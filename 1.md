- Ne vjerujem da to ponovno radim - umorno uzdahne Tena odsutno buljeći u raslinje pokraj ceste.
- Rekla si to i prošle godine - kaže joj Matej usporivši kako bi oštro skrenuo na serpentini bez da siječe suprotnu traku u kojoj im je ususret dolazio kamion.
- Znam - kaže Tena koju je inercija od skretanja nakratko priljubila uz suvozačka vrata - kao i one prije toga. I one prije te.
- Sve će to bit okej jednom kad se ekipa skupi, samo moraš prebrodit tu početnu tremu.
- Nije to trema, fizički mi je muka kad pomislim da opet moram vidjet tog lika. 
Nakon zavoja cesta se izravnala i njima zdesna se otvorio pogled na šumovitu dolinu obavijenu maglom iz koje je poput otoka izranjao Motovun na brežuljku.
- Kad uopće oni dolaze? - upita Matej dodavši gasa.
- U tri. Inzistirali su da nam dođu pomoć oko roštilja - uzdahne Tena.
- Znači imamo pet sati samo s njima prije nego što ostali krenu stizat.
- Barem pet sati - ispravi ga Tena, rezignirano zabaci glavu unazad i zastenje iz frustracije i umora. - Ajme tako mi se ne daaa...Trebala sam ih otkantat, reć da ćemo solo roštiljat, nek oni budu dulje doma s malom Mijom il neš.
- Šta je, tu je. Ajde, preživjet ćemo.
Kad je na nizbrdici promijenio brzinu Matej utješno položi ruku na Tenino koljeno i okrene glavu prema njoj. Osjetivši toplinu njegove ruke na svom bedru Tena mu uzvrati pogled. Duboko uzdahne i osjeti kako se smirenost kojom on zrači cijelog jutra konačno prenosi na nju. Iako joj je svake godine sve veća muka organizirati proslavu rođendana samo zato što se to od nje očekuje, ove godine barem to ne mora raditi sama. Sjetila se kako je proteklih godina u ovo vrijeme sama sjedila u autu upravo na ovoj cesti i nervozno pričala sama sa sobom kako bi se umirila. Ove je godine monolog zamijenila dijalogom i po prvi put danas osjeti zahvalnost zbog toga. 
- Preživjeli smo i gore stvari u ovih devet mjeseci, ne? - upita ga gledajući u njegove smeđe oči.
- Deset - ispravi ju on namignuvši joj i odvrati pogled natrag na cestu - Sutra će nam biti deset mjeseci.
Tena bi najradije da nisu tad naišli na novi zavoj, jer je Matej morao izvući svoj dlan ispod njenog kako bi promijenio brzinu. Ipak, osjetila je kako se odjednom raduje današnjem danu i prepustila se maštanju o večernjim mogućnostima. Znala je da to neće biti ništa posebno, pojavit će se samo njezine prijateljice iz srednje i dečki nekih od njih, koje Tena u principu nije poznavala osim s međusobnih rođendana; pričat će se o starim danima, iskrsnut će neke zaboravljene interne fore i anegdote, ali možda to i nije tako loše. Stvari koje su ju do maločas bedirale sad su joj se odjednom činile skroz izvedivima. Naravno, tu je i dalje bio Filip, čije prisutstvo nije moglo doprinijeti njezinom raspoloženju ni pod kojim okolnostima, ali i on se odjednom uz Mateja kraj nje činio kao savladiva prepreka. Matej zna kako s ljudima i valjda će ga on nekako hendlati dok ona priča s Klarom. Njih dvojica mogu vani roštiljati dok one unutra pospremaju.
Kad su se spustili u dolinu auto je obavila gusta magla. Tena je inače na ovom dijelu ceste uživala u pogledu na antičku tvrđavu i njezin dvostruki prsten zidina koji ju je odmalena, kad je s roditeljima išla u posjet baki i dedi, podsjećao na Minas Tirith iz Gospodara prstenova, ali sad se ništa od toga nije vidjelo.
Prošli su kroz velike venecijanske gradske dveri koje su izronile iz magle tek kad su bili neposredno pred njima te je asfalt pod njihovim gumama zamijenila rimska cesta za konje od kamenih pločica od kojih se cijeli auto blago tresao. Počeli su svoj kružni uspon prema centru grada. Iako je u pravilu ulica kojom su se penjali bila dvosmjerna, oba retrovizora prolazila su nedaleko od kamenih zidova kuća koje su se nizale s obiju njenih strana; na sreću, u Motovunu nije bilo puno auta i nitko im nije naišao iz suprotnog smjera prije negoli su stigli do svog odredišta. Matej je parkirao u udubinu pod prednjim trijemom koju je deda davno raščistio upravo u tu svrhu za svoj prvi auto.
- Koji je plan, šefice? - upitao je Matej kad je dignuo ručnu i ugasio auto.
- Odnijet ćemo stvari unutra - odgovorila mu je Tena - i onda imamo sat vremena za duhovnu pripremu prije nego što oni dođu.
Deda je "garažu" dizajnirao prema dimenzijama svoje Zastave koja je bila uža od Matejevog Twinga pa je Tena morala izaći iz auta na Matejevu stranu jer je s njezine zid bio priljubljen uz vrata. Izvadila je ključeve iz torbice, otključala prednja drvena vrata i njih su dvoje ušli u kući.
Tena se zakašljala od ustajalog zraka - ovdje nitko nije luftao već barem pola godine - i brzo prekoračila kratki dnevni boravak kako bi otvorila stražnja vrata i oba prozora.
- Daj neš stavi da drži vrata - rekla je Mateju kad su prednja vrata zalupila pod naletom propuha. Matej je iz auta donio dva six-packa; Ožujsko je stavio da drži vrtna vrata, dok je s Heinekenom podbočio prednja. 
Idućih deset minuta proveli su unoseći stvari iz gepeka, čiju su glavninu činili arsenal raznih alkoholnih pića i sokova te mobilni frižideri s mesom za roštilj koje se pacalo čitavu noć. Tena je uključila struju u kući pa su meso prebacili u kuhinjski frižider, u koji su stavili i po jednu bocu svake vrste alkohola. Kad je Matej krenuo otvarati jednu limenku Karlovačkog, Tena ga spriječi.
- Ni slučajno - kaže mu ozbiljno. - Ako te on vidi da piješ, i on će odmah krenuti, a želimo ga trijeznog što je dulje moguće.
- Opusti se - odvrati joj Matej i svejedno otvori limenku. - Popit ću ja ovo prije nego što oni stignu. Ajmo malo van, imamo još preko pola sata.
Kroz stražnja vrata su izašli u vrt prepun korova i sjeli na drvenu klupicu uz suhozid. U jednom je kutu rasla mlada maslina, dok je u drugom bio zazidan betonski roštilj. Matej otpije gutljaj pive, pogleda Tenu i tapšanjem bedra ju pozove da mu sjedne u krilo, ali kad ona ustane s tom namjerom rukom joj pokaže da ipak stane.
- Sori - nasmije se kad je progutao pivo pa iz džepa traperica izvuče veliki metalni otvarač za vino. - Zaboravih da mi je ovo tu, skoro si me kastrirala.
- To mi svakako nije u interesu - nasmije se Tena dok je sjedala na njegovo bedro.
- Nadam se da nije.
Naslonila se tjemenom na njegovo rame i osjetila kako ju Matejeva kovrčava kosa nošena vjetrom škaklja po licu. Zatvorila je oči i prislonila svoj obraz uz njegov. Od mirisa hmelja u njegovom dahu i sama se zaželjela piva, ali je odoljela napasti. Znala je da će se ono najgore, ako ikada, najvjerojatnije dogoditi kasno kad se Filip razbije, a tad će i ona biti pijana bez obzira popije li sad jednu pivu ili ne - pa ipak joj je bio rođendan - ali trenutna samodisciplina donosila joj je barem kakav-takav privid kontrole.
- Ovdje je prekrasno - kaže Matej nakon što su neko vrijeme sjedili u tišini priljubljeni jedno uz drugo. 
- Da - šapne Tena. Znala je na što misli i bez otvaranja očiju. Pogled koji se pružao iz vrta bio je prekrasan. Osim ceste, koja je ionako sad bila obavijena maglom, u vidokrugu nije bilo ničeg neprirodnog. Gusta hrastova šuma tek je tu i tamo bila ispresijecana vinogradima ili poljima raznih žitarica. Vrhovi krošnji već su iz zelenih nijansi polako prelazile u žute i crvene te je šuma u ovo doba bila šarenija no ikad. Jedini zvuci oko njih bili su cvrkuti nevidljivih ptica i šumorenje krošnji pod naletima toplog ljetnog vjetra. 
Tena se još čvršće priljubi uz Matejevo tijelo, protrlja svoje lice o njegovu oštru bradu pa ga nježno poljubi u obraz. Pomislila je kako ne bi imala ništa protiv toga da raj izgleda upravo ovako, da može provesti vijeke vjekova sjedeći u Matejevom krilu na dedinoj terasi.  Iz takvih ju misli prene brundanje automobilskog motora koje je ovdje stršalo kao pucanj petarde na groblju.
- Zar već? - upita sneno.
- Možda nisu oni.
- Nitko nema tako glasni auto.
I zaista, za par minuta minuta osjeti kako joj mobitel vibrira u džepu; Klara joj je javljala da su stigli do grada i parkirali pod zidinama.
- Nice to have known you - Matej joj posprdno pruži ruku kad mu je prenijela poruku.
Tena se nasmije i tobože uvrijeđena odmakne njegovu ruku od sebe. - Samo se ti sprdaj s time. Taj čovjek će sigurno doći naoružan. Ozbiljna sam, nemoj se previše zajebavat s njim, ne znaš za šta je sposoban.
- Ma opusti se, pa poznam ga skoro ko i ti - Matej ju prijateljski lupne šakom po ramenu. - Sve će biti okej, uz tebe sam.
Tena ovije dlanove oko njegove šake i poljubi ju. Nadala se više od ičeg na svijetu da je Matej u pravu.
- Okej, ja idem gore piškiti, ti ih dočekaj i ponudi sokom - kaže ustavši.
- Yes, boss - uzvrati Matej i podigne svoju limenku piva u znak dogovora.
- I eksaj to i baci u koš.
- Da, da, bez brige - uvjeri ju pa otpije veliki gutljaj.
Kako ne bi stajao na tako vidljivom mjestu, Tena sa sobom pokupi i otvarač za vino, u dubini znajući da će se sav taj trud oko skrivanja alkohola pokazati besmislenim već kroz par minuta kad Filip zatraži svoju prvu limenku piva. Ali nije si mogla pomoći.






 














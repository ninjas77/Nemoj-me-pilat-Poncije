Ovo nije bilo prvi put da Doroteina probava ovako odgovara na intenzitet njezinih emocija, ali se to događalo dovoljno rijetko da joj prilikom naleta uzbuđenja nikada ne bi palo napamet do čega bi ono moglo dovesti sve dok nije bilo prekasno. U retrospektivi joj je bilo jasno da se trebala pokušati smiriti čim ju je pred ogledalom lupila ona snažna taština, ali lako je biti general nakon izgubljene bitke.
Provela je popodne naizmjence jedući krekere i sjedeći na WC-u (a ponekad i oboje istovremeno), cijelo vrijeme strepeći od toga da joj se probava neće smiriti do večeri, što ju je dodatno uzrujavalo i time povećavalo šanse da joj se strah i ostvari. Njezina majka i Mirta brinule su istu brigu kao i ona te bi povremeno pokucale na vrata WC-a da provjere kako je, što joj nije pomagalo. Nije ju oraspoložilo ni kad je kroz prozor vidjela da je kišu zamijenilo sunce, što je značilo da će maturanti večeras moći izlaziti na prekrasnu Glorijinu terasu i družiti se u vrtu; a sve to bez nje! Ipak, stvari su krenule nabolje kad je uspjela izdržati cijelu Mirtinu make-up sesiju (koja je trajala preko sat vremena) bez ijednog odlaska na WC, i u pola osam je goste dočekala skockana i spremna za akciju kao da se ništa nije ni dogodilo. 
Cijela je obitelj već deset minuta u hodniku spremna za polazak kad je mama od tetke dobila poruku da ovi stižu za minutu. Kako ne bi zablatili cipele tata je preko dvorišta postavio dvije drvene grede po kojima su svi oprezno gazili na putu od ulaznih vrata do ulice.
Tetak Pavel bio je po izgledu sušta suprotnost njezinom ocu; nizak, proćelav, tanak u struku, ali i u nadlakticama. 

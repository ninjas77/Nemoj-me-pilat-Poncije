- Četri.
- Pet.
Doroteini prsti nisu nabrojali ni do tri kad je gradom odjeknuo snažan udar groma od kojeg se auto blago zatresao. 
- Osam sedam - Mirta se isprsila i trijumfalno podigla svoje djevojačke bicepse u znak slavlja. 
Ovu su igru igrale otkad Dorotea zna za sebe. Čim nebo zabljesne moraš reći koliko će sekundi proteći od munje do groma; tko bude bliže, dobiva bod, a ako si pritom svoju procjenu izrekao prvi, dobiješ dva.
- Jedva čekam da ju vidim - rekla je Mirta i od uzbuđenja par puta tjemenom lupnula po naslonu za glavu, od čega joj je kovrčava kosa poletjela preko lica.
- Ma nije ništa posebno, samo ćeš se razočarat.
- Nije, baš je ljepa. Pa vidjela sam ju.
Dorotea podigne obrve. - A jel? Mama ti ju je pokazala?
- Pa naravno da je - rekla je Mirta pa dodala tobože optuživačkim tonom: - To što se ti ne hajpaš oko vlasitite mature ne znači da se ne smijemo hajpati ni mi ostali. Čula sam od Tatjane da će Irma nositi istu takvu ko ti, al plavu. Nisam ti to rekla, jelda?
Dorotea je odmahnula glavom.
 - Da, uglavnom, pričala sam s Tatjanom, njena mama radi kod tete Zdenke pa zna onak za pola cura ko šta nosi. Mia Delić je uzela neki moderni dizajn, grozan je, baš ću ti pokazat... Sedam!
 - Pet!
Prema Mirtinom je brojanju prošlo točno šest sekundi do udara pa nijedna nije dobila bod. U mlađoj dobi bi se možda i posvađale s koje strane šestice je lupilo, ali Mirta je sad bila prezauzeta pretraživanjem poruka na WhatsAppu da bi ju interesirali gromovi.
- Evo je - rekla je pa okrenula mobitel prema Dorotei. Na ekranu je bila slika žene u kričavo rozoj haljini, čija se suknja granala u puno pufastih izdanaka koji su završavali visoko na bedru.
- Ajme grozno - rekla je Dorotea i zakolutala očima više radi Mirte nego sebe; zapravo ju nije previše zanimalo tko će što nositi večeras dokle god njezina haljina ne strši previše. 
- E a Soldo valjda jedina nije kod Zdenke. Njeni su naručili Dior - original - navodno košta preko hiljadu eura - nastavila je Mirta usput tipkajući nešto na mobitelu. - Ipak, da si prihvatila tetkovu ponudu, i dalje bi imala najskuplju haljinu. Ona njegova je došla dva soma.
Dorotea je ovog puta iskreno zakolutala očima. - Da, ono Louis Vuitton sranje. A nije čak ni bila ljepa.
- Dap.
Autom je zavladala tišina isprekidana jedino bubnjanjem kiše po limenom krovu. Dorotea je pogledala van, ali je prozor bio toliko prošaran kapljicama da se kroz njega nije vidjelo ništa osim obrisa crvenih svjetlećih svjetala Konzuma s druge strane ulice. Ipak, kad je malo odmaglila staklo protrljajući ga rukavom pulovera vidjela je i obrise krojačkoga salona u koji je njezina mama ušla prije nepunih deset minuta, ali su ju kišna zavjesa i zamagljena stakla radnje priječila da vidi što se događa unutra. 
Naslonila je glavu na staklo i zatvorila oči. Osjećala je kako se uzbuđenje koje ju je držalo od jutros povlači pred umorom od neprospavane noći i zaželjela da su joj na raspolaganju par sati viška i udoban krevet. Samo bi se zavalila u njega, čitava prekrila debelim jorganom i istog časa onesvijestila uz ovo divno pirkanje kiše po prozoru. Sneno je protrljala svoje kovrče o hladno staklo žudeći da ga zamijeni jastukom.
Iz drijemeža ju je prenuo bljesak probivši joj se kroz kapke. Na Mirtino *isuse, dva* odvratila je s *tri* i obje su šutke iščekivale glasan pucanj, ali se umjesto njega začuo lagani *tup* daljinskog otključavanja auta kojem je slijedilo Doroteinih vrata. Naglo se odlijepila od vrata i pokraj sebe ugledala siluetu svoje majke pod kišobranom. Grom je odjeknuo dok je od nje prihvaćala kartonski paket u obliku torte; njegov glasni tutanj dodatno ju je razbudio protresavši joj tijelo od glave do pete. Kad su se vrata opet zatvorila, položila je kutiju na sjedalo između sebe i Mirte i rukom otresla vodu sa svojih traperica koje su se uspjele smočiti u ovako kratkom roku.
- Bože - uzdahnula je njihova majka dok je nespretno sklapajući kišobran sjedala na vozačko mjesto. - Pa ovako nije lijevalo od lanjske Velike Poplave.
- Jel ju možemo otvorit? - pitala je Mirta preselivši kutiju u svoje krilo, prstiju već spremnih na poklopcu.
- Aj se strpite dok ne dođemo doma - odvratila joj je mama dok je palila auto. - Nema smisla da ju sad raspakiravamo pa opet slažemo unutra, samo će se bezveze zgužvat.
- A okej - Mirta je razočarano vratila haljinu na srednji sic i ponovno izvadila mobitel.
Dok je isparkiravala na ulicu mamin pogled se u unutrašnjem retrovizoru susreo s Doroteinim. - Da još jednom ponovimo plan. Pavel i Tamara dolaze do nas u sedam, dotad trebamo svi već bit spremni. U pola osam krećemo prema Gloriji svako svojim autom...
- Limuzinom - promrmljala je Mirta ispod glasa.
- ...u petnaest do smo tamo, a u osam je prvi ples.
Kiša je toliko intenzivno bubnjala po vjetrobranu da se kroz njega slabo vidjelo čak i kad su brisači radili u najvišoj brzini pa je put kući, s njihovom opreznom majkom za volanom, potrajao pet minuta umjesto uobičajene dvije.
- Sad je tri i petnaest - nastavila je mama skrenuvši u njihovu ulicu. - dakle imamo još četiri sata, do večere preko pet. Ima li gladnih? Po ovom nevremenu sigurno ne idem do dućana, ali mogu nešto sklepati od onog što imamo u špajzi.
- Karbonara?
- Dogovoreno.
 Mama je pred dvorištem izašla iz auta kako bi otvorila kapiju, a potom uparkirala što je mogla bliže natkrovljenom trijemu pa ugasila motor.
 - Dorotea, izađi s Mirtine strane da što manje kisneš.
Nije puno pomoglo - uskoro su sve tri stajale u hodniku odjeće pripijene uz kožu kao da su maločas izronile iz Orljave. Crveni tepih pod njima ponizno je upijao kapi koje su se cijedile s kovrča njegovih vlasnica dok su one na njemu skidale čizme. Proces izuvanja dodatno je otežavao rudlavi labradudl koji je skakao po njima odlučan da ih pozdravi poljupcem.
- Dolje, Zen - rekla je strogo majka odgurnuvši ga podlakticom od sebe. - Bartole, aj ga pozovi.
Zvižduk koji je dopro iz dnevne sobe nije nimalo utjecao na Zenovo ponašanje pa je Dorotein tata morao doći u hodnik. Uhvato je Zena za ogrlicu i odvojio ga od cura. - Dobar budi, sjedni, tako.
- Cure, obavezno sve presvucite da se ne prehladite.
Nakon što su se razdužile kod carinika Zena, koji se okrenuo na leđa kako bi što lakše ubrao porez novopridošlica, Dorotea i Mirta uspele su se drvenim stubištem do prvog kata i ušle u zajedničku sobu. 
















- Četiri.
- Pet.
Doroteini prsti nisu stigli nabrojati ni do tri kad je gradom odjeknuo snažan udar groma.
- Osam sedam - Mirta se isprsila i trijumfalno podigla svoje djevojačke bicepse u znak slavlja. 
Ovu su igru igrale otkad Dorotea zna za sebe. Čim nebo zabljesne moraš reći koliko će sekundi proteći od munje do groma; tko bude bliže, dobiva bod, a ako si pritom svoju procjenu izrekao prvi, dobiješ i dva.
- Jedva čekam da ju vidim - reče Mirta i od uzbuđenja par puta tjemenom lupne po naslonu za glavu, od čega joj je kovrčava kosa poletjela preko lica.
- Ma nije ništa posebno, samo ćeš se razočarat.
- Nije, baš je lijepa. Pa vidjela sam ju.
Dorotea podigne obrve. - A jel? Mama ti ju je pokazala?
- Pa naravno da je - rekla je Mirta pa dodala tobože optuživačkim tonom: - To što se ti ne hajpaš oko vlasitite mature ne znači da se ne smijemo hajpati ni mi ostali smrtnici. Čula sam od Tatjane da će Irma nositi istu takvu kao ti, ali plavu. Nisam ti to rekla, jel?
Kad je Dorotea odmahnula glavom, Mirta nastavi:
 - Da, uglavnom, pričala sam s Tatjanom, njena mama radi kod tete Zdenke pa zna za pola cura koja šta nosi. Mia Delić je uzela neki moderni dizajn, grozan je, baš ću ti pokazat... Sedam!
 - Pet!
Prema Mirtinom je brojanju prošlo točno šest sekundi do udara pa nijedna nije dobila bod. U mlađoj dobi bi se možda i posvađale s koje strane šestice je lupilo, ali Mirta je sad bila prezauzeta pretraživanjem poruka na WhatsAppu da bi ju interesirali gromovi.
- Evo je - kaže naposljetku, okrenuvši mobitel prema Dorotei. Na ekranu je bila slika žene u kričavo rozoj haljini, čija se suknja granala u puno pufastih izdanaka koji su završavali visoko na bedru.
- Ajme grozno - odvrati Dorotea i zakoluta očima više radi Mirte nego sebe; zapravo ju nije previše zanimalo tko će što nositi večeras dokle god njezina haljina ne strši previše. 
- E a Soldo valjda jedina nije kod Zdenke. Njeni su naručili Dior - original - navodno košta preko hiljadu eura - nastavila je Mirta tipkajući nešto na mobitelu. - Ipak, da si prihvatila tetkovu ponudu, i dalje bi imala najskuplju haljinu. Ona njegova je došla dva soma.
Dorotea ovog puta iskreno zakoluta očima. - Da, ono Louis Vuitton sranje. A nije čak ni bila lijepa.
- Ne da nije bila lijepa, bila je negledljiva. Tetak bi nam trebao dati lovu pa da si same kupujemo što želimo umjesto da nas bombardira svojim usranim poklonima. Da ja imam para ko on...
- Joj, Mirta, nemoj tako pričat, znaš da mama ne želi da...
- Pa neću tako pričat *pred njom*, nisam glupa...
- Nemoj tako pričat uopće, ne trebaju nam njegovi novci.
Mirta ne odgovori ništa na to pa autom zavlada tišina isprekidana jedino bubnjanjem kiše po limenom krovu. Dorotea nasloni glavu na staklo i zatvori oči; osjećala je kako se uzbuđenje koje ju je držalo od jutros povlači pred umorom od neprospavane noći i zaželjela da su joj na raspolaganju par sati viška i udoban krevet. Samo bi se zavalila u njega, čitava prekrila debelim jorganom i istog časa onesvijestila uz ovo divno pirkanje kiše po prozoru. Sneno protrlja svoje kovrče o hladno staklo želeći ga zamijeniti toplim jastukom.
Iz drijemeža ju je prenuo bljesak probivši joj se kroz kapke. Na Mirtino *isuse, dva* odvratila je s *tri* i obje su šutke iščekivale glasan pucanj, ali se umjesto njega začuo lagani *tup* daljinskog otključavanja auta kojem je uslijedilo otvaranje Doroteinih vrata. Dorotea se naglo odlijepi od njih kako ne bi pala i vani ugleda siluetu svoje majke pod kišobranom. Grom odjekne dok je od nje prihvaćala kartonski paket u obliku torte; njegov glasni tutanj dodatno ju razbudi protresavši joj tijelo od glave do pete. Kad su se vrata opet zatvorila, položi kutiju na sjedalo između sebe i Mirte i rukom protrlja nogavice svoje trenirke koje su se već uspjele smočiti.
- Bože - uzdahne njihova majka dok je nespretno sklapajući kišobran sjedala na vozačko mjesto. - Pa ovako nije lijevalo od lani.
- Jel ju možemo otvorit? - upita Mirta preselivši kutiju u svoje krilo, prstiju već spremnih na poklopcu.
- Aj se strpite dok ne dođemo doma - odvrati joj mama dok je palila auto. - Nema smisla da ju sad raspakiravamo pa opet slažemo unutra, samo će se bezveze zgužvat.
- A okej - Mirta lupne još jednom prstima po poklopcu pa razočarano vrati kutiju na srednji sic.
Dok je isparkiravala na ulicu mamine se plave oči u unutrašnjem retrovizoru sretnu s Doroteinim. - Jesi živa, dušo?
Osjetivši kako ju majčin pogled grije bolje od bilo kojeg jorgana, Dorotea joj uzvrati umornim osmijehom.
- Dakle, da još jednom ponovimo plan. Pavel i Tamara dolaze do nas u sedam, dotad trebamo svi već bit spremni. U pola osam krećemo prema Gloriji svako svojim autom...
- Limuzinom - promrmlja Mirta ispod glasa.
- ...u petnaest do smo tamo, a u osam je prvi ples.
Kiša je toliko intenzivno bubnjala po vjetrobranu da se kroz njega slabo vidjelo čak i kad su brisači radili u najvišoj brzini pa je put kući, s njihovom opreznom majkom za volanom, potrajao pet minuta umjesto uobičajene dvije.
- Sad je tri i petnaest - nastavila je mama skrenuvši u njihovu ulicu. - dakle imamo još preko pet sati do večere. Ima li gladnih? Po ovom nevremenu sigurno ne idem do dućana, ali mogu nešto sklepati od onog što imamo u špajzi.
- Karbonara?
- Dogovoreno.
 Mama je sparkirala pred metalnom kapijom i ugasila motor. - Dorotea, izađi s Mirtine strane da što manje kisneš.
Nije puno pomoglo; kiša kao da je padala vodoravno iz svih smjerova i Dorotea nije znala kamo bi usmjerila svoj kišobran na kratkom putu kroz dvorište. Uskoro su sve tri stajale u hodniku odjeće pripijene uz kožu kao da su maločas izronile iz Orljave. Crveni tepih pod njima ponizno je upijao kapi koje su se cijedile s kovrča njegovih vlasnica dok su one na njemu skidale čizme, proces koji je dodatno otežavao rudlavi labradudl veselo skačući po njima.
- Dolje, Zen - rekla je strogo Mirta odgurnuvši ga podlakticom od sebe, nakon čega se on okomio na sljedeću žrtvu i skočio toliko visoko da je Dorotei polizao lice.
- Bartole, aj ga pozovi - viknula je njihova mama.
Zvižduk koji je zatim dopro iz dnevne sobe nije nimalo utjecao na Zenovo ponašanje pa je njezin muž morao osobno doći u hodnik i uhvatiti ga za ogrlicu dok su cure skidale jakne. Dorotein tata bio je iznimno visok muškarac; čuperci njegove guste kose gotovo su sezali do stropa. Njegova je građa sugerirala da se nekad bavio sportom, ali ga je trenutno od bilderskog imidža dijelio blagi pivski trbuh. Na sebi je imao kariranu košulju kratkih rukava, lanene kratke hlače i Crocsice; bio je odjeven u ljetnom stilu koji su u Požegi do jučer prakticirali svi, a danas samo oni koji još nisu bili primorani izaći iz kuće. 
- Bome vas je fino opralo - rekao je odmjerivši ih.
- Strašno kako pada, ni prsta pred nosom se vani ne vidi. Ako ovako nastavi opet ćemo imati poplave. Cure, obavezno sve presvucite, od gaća do čarapa.
Nakon što su se razdužile kod svog malog kućnog carinika, koji se zavalio na trbuh kako bi što lakše primio porez novopridošlica, Dorotea i Mirta uspele su se stepenicama na prvi kat, ušle u zajedničku sobu i stale se presvlačiti. Dorotea je već bila navukla čisti pulover preko glave kad ju je Mirta podsjetila da treba probati haljinu pa je, iskliznuvši iz pulovera, prišla rozoj kutiji na svom krevetu, otvorila ju i iz nje izvadila razlog njihova pokisnuća. Bijela tkanina prošarana tirkiznim jaglacima bila je iznimno meka pod njezinim prstima i Dorotea je usprkos svojoj nedavnoj ravnodušnosti glede večernje toalete morala priznati da je uzbuđena što će ju obući. Bila je probala istu takvu haljinu prije dva tjedna, ali ova je ipak bila *njezina*; ovu će nositi pred cijelom školom za par sati, a onu više nikada neće vidjeti.
- Mama, dođi vidi Doroteu - viknula je Mirta nakon što je pomogla Dorotei zakopčati haljinu na leđima, što joj je ova dopustila više kako bi udovoljila sestrinoj želji nego iz potrebe. Za mamom je došao i tata, a za njim i Zen pa je ubrzo cijela obitelj bila na okupu; stajali su u dovratku sučelice Dorotei i divili se njezinoj haljini dok je ona promatrala svoj odraz u zrcalu.
- Ajme, predivna je.
- Baš je.
- Totalno.
I zaista je bila, samoj je sebi izgledala divno. Haljina je počinjala suknjom ispod njenih koljena, s prednje joj se strane privijala uz tijelo sve do grudi; iznad njih se sužavala u dvije tanke naramenice, koje su joj se niz gola leđa spuštale do križa i tamo ponovno stapale u suknju. Tkanina joj je i na najmanji pokret kukova udobno klizila niz kožu, a suknja joj se lepršavo dizala do bedara kad bi se okrenula oko osi. Haljina je bila savršena.
- Čovječe, naša mala će maturirati, što ti na to kažeš? - upita Bartol svoju ženu, stavivši joj ruku na rame.
- Nevjerojatno kako vrijeme leti - odvrati mu je ona sa suzom u oku. - Pa kao da smo joj još jučer mijenjali pelene.
- Ok, dosta sentimenta, modna revija je gotova - kaže Dorotea i zakoluta očima osramoćena sentimentom svojih roditelja, na što se svi četvero glasno nasmiju, a Zen zalaje. Uslijedio je kratki obiteljski razgovor u kojem su se roditelji ne bez tračka humora žalili kako su brzo ostarjeli, a cure protestirale (*Ma niste, mama, pa nemaš ni pedeset*), a zatim su se mama i tata povukli najavivši da je ručak za sat vremena. Nakon što je iscrpila sve kuteve iz kojih može slikati Doroteu u haljini za story, i Mirta napusti sobu kako bi se otišla otuširati pa Dorotea ostane sama. Kad je otvorila ladicu da iz nje uzme češalj, za oko joj zapne zlatni ručni sat koji je dobila lani od tetka Pavla za rođendan. Nikad ga nije nosila, ali možda bi joj baš večeras dobro pristajao...
Stajala je pred ogledalom još petnaest minuta, češljala se i razmatrala razne kombinacije šminke i frizure, uživajući u neočekivanoj navali taštine. Iako joj se sviđala kombinacija sa satom, odlučila je da ga neće nositi da slučajno Pavel ne bi pred mamom komentirao kako ju joj je on poklonio. A osim toga, možda i nije sasvim primjeren maturalnoj večeri.
Bože! Maturalna večer. Nije mogla vjerovati da se to događa *sada*. Već je pola godine znala da će matura pasti na današnji datum, ali nikad nije osvijestila što to zapravo znači. Ni sada nije znala, ali ju je naglo lupilo u glavu da će se *to*, što god to bilo, odigrati za nepuna četiri sata. 
Odlučivši naposljetku da će kosu nositi raspuštenu jer je uživala u tome kako ju kovrče škakljaju po golim leđima, a da će šminkanje prepustiti make-up majstorici Mirti, Dorotea je skinula haljinu i vratila ju u kutiju pa se zavalila na krevet i prekrila poplunom od glave do pete.
Odjednom se našla točno u onoj poziciji o kojoj je sanjala prije nepunih sat vremena - topli jastuk pod obrazom i lupkanje kiše po prozoru - ali više nije bila nimalo umorna. Štoviše, sad je više od svega željela da sati koji ju dijele od mature proteknu što prije. 
Maturalna večer. Službeni oproštaj od srednje škole i posljednja postaja prije faksa. Famozna *the prom night* o kojoj su snimani toliki američki filmovi: Briljantin, Američki grafiti, Footloose... Znala je da njezina matura neće biti ni približno toliko uzbudljiva kao u tim filmovima, ali ipak je osjećala kako će se večeras dogoditi nešto bitno, nešto čega će se možda kasnije u životu sjećati sa sjetom (*kad budem u maminoj dubokoj starosti, pedeset minus haha*). Osim toga, jedva je čekala da vidi Saru, a još više da Sara vidi nju u ovoj haljini. Svi će biti ludo sređeni, dečki će nositi sakoe, mnogi po prvi put u životu. Neke ljude iz razreda nije vidjela još od državne mature, tko zna što se s njima dogodilo u protekla tri mjeseca. Svi će se ponovno okupiti nakon dugog ljeta baš kao da je prvi dan škole, samo što će ovaj puta umjesto početka nastave obilježavati početak njezinog kroničnog izostanka u svojim životima. Osim trideset ljudi iz razreda i njihovih obitelji doći će i većina profesora, kao i ravnateljstvo; skupa s bendom tamo će biti blizu sto ljudi. Nije bila na tako velikoj zabavi još od...
Dorotea odluči ne dovršiti tu misao, već ju brže-bolje pokuša poput tetkovog sata ugurati u ladicu. Ali bilo je prekasno; njezin ju je probavni sustav već registrirao i crijeva su joj bolno zafrkala.
Nasilno skinuvši poplun sa sebe izleti iz kreveta i pojuri prema WC-u; ignorirajući Mirtine upitno mumljanje iz tuš-kabine zbaci sestrinu čistu robu sa školjke, digne poklopac i sjedne na nju ni trenutka prerano.





















- Četri.
- Pet.
Doroteini prsti nisu nabrojali ni do tri kad je gradom odjeknuo snažan udar groma od kojeg se auto blago zatresao. 
- Osam sedam - Mirta se isprsila i trijumfalno podigla svoje djevojačke bicepse u znak slavlja. 
Ovu su igru igrale otkad Dorotea zna za sebe. Čim nebo zabljesne moraš reći koliko će sekundi proteći od munje do groma; tko bude bliže, dobiva bod, a ako si pritom svoju procjenu izrekao prvi, dobiješ dva.
- Jedva čekam da ju vidim - rekla je Mirta i od uzbuđenja par puta tjemenom lupnula po naslonu za glavu, od čega joj je kovrčava kosa poletjela preko lica.
- Ma nije ništa posebno, samo ćeš se razočarat.
- Nije, baš je ljepa. Pa vidjela sam ju.
Dorotea podigne obrve. - A jel? Mama ti ju je pokazala?
- Pa naravno da je - rekla je Mirta pa dodala tobože optuživačkim tonom: - To što se ti ne hajpaš oko vlasitite mature ne znači da se ne smijemo hajpati ni mi ostali. Čula sam od Tatjane da će Irma nositi istu takvu ko ti, al plavu. Nisam ti to rekla, jelda?
Dorotea odmahne glavom.
 - Da, uglavnom, pričala sam s Tatjanom, njena mama radi kod tete Zdenke pa zna onak za pola cura ko šta nosi. Mia Delić je uzela neki moderni dizajn, grozan je, baš ću ti pokazat... Sedam!
 - Pet!
Prema Mirtinom je brojanju prošlo točno šest sekundi do udara pa nijedna nije dobila bod. U mlađoj dobi bi se možda sad i posvađale s koje strane šestice je lupilo, ali Mirta je bila prezauzeta pretraživanjem poruka na WhatsAppu da bi ju interesirali gromovi.
- Evo je - rekla je pa okrenula mobitel prema Dorotei. Na ekranu je bila slika žene u kričavo rozoj haljini, čija se suknja granala u puno pufastih izdanaka koji su svi završavali visoko na bedru.
- Ajme grozno - rekla je Dorotea i zakolutala očima više radi Mirte nego sebe; zapravo ju nije previše zanimalo tko će što nositi večeras dokle god njezina haljina ne strši previše. 
- E a Soldo valjda jedina nije kod Zdenke. Njeni su naručili Dior - original - navodno košta preko hiljadu eura - nastavila je Mirta usput tipkajući nešto na mobitelu. - Ipak, da si prihvatila tetkovu ponudu, i dalje bi imala najskuplju haljinu. Ona njegova je došla dva soma.
Dorotea je ponovno zakolutala očima, ovog puta iskreno. - Da, ono Louis Vuitton sranje. A nije čak ni bila lijepa.
- Dap.
Autom je zavladala tišina isprekidana jedino bubnjanjem kiše po limenom krovu. Dorotea je pogledala van, ali je prozor bio toliko prošaran kapljicama da se kroz njega nije vidjelo ništa osim obrisa crvenih svjetlećih svjetala Konzuma s druge strane ulice. Ipak, kad je malo odmaglila staklo protrljajući ga rukavom pulovera mogla je vidjeti i obrise krojačkoga salona u koji je njezina mama ušla prije nepunih deset minuta, ali su ju kišna zavjesa i zamagljena stakla radnje priječila da vidi što se događa unutra. 
Naslonila je glavu na staklo i zatvorila oči. Osjećala je kako se uzbuđenje koje ju je držalo od jutros povlači pred umorom od neprospavane noći i zaželjela da su joj na raspolaganju par sati viška i udoban krevet. Samo bi se zavalila u njega, čitava prekrila debelim jorganom i istog časa onesvijestila uz ovo divno pirkanje kiše. Sneno je protrljala svoje kovrče o hladno prozorsko staklo žudeći da ga zamijeni jastukom.
Iz drijemeža ju je prenuo bljesak koji joj se probio kroz kapke. Na Mirtino *isuse, dva* odvratila je s *tri* i obje su šutke iščekivale glasan pucanj, ali se umjesto njega začuo se lagani *tup* daljinskog otključavanja auta kojem je slijedilo otvaranje vrata s Doroteine strane. Grom je odjeknuo dok je Dorotea od majke prihvaćala kartonski paket u obliku torte; njegov glasni tutanj naglo ju je razbudio protresavši joj tijelo od glave do pete. Kad su se vrata opet zatvorila, položila je kutiju na sjedalo između sebe i Mirte. 
- Bože - uzdahnula je njihova majka dok je nespretno sklapajući kišobran sjedala na vozačko mjesto. - Pa ovako nije lijevalo od lani.
- Jel ju možemo otvorit? - pitala je Mirta preselivši kutiju u svoje krilo, prstiju već spremnih na poklopcu.
- Aj se strpite dok ne dođemo doma - odvratila joj je mama dok je palila auto. - Nema smisla da ju sad raspakiravamo pa opet slažemo unutra, samo će se bezveze zgužvat.
- A okej. - Mirta razočarano vrati haljinu na srednji sic i ponovno izvadi mobitel.
Dok je oprezno isparkiravala na glavnu ulicu, mamin pogled se u unutrašnjem retrovizoru susreo s  Doroteinim. - Jesi ti živa, dušo?
Dorotea je osjetila kako ju od majčinskog pogleda preplavljuje val topline kakav nikakav jorgan, ma koliko debeo, ne može stvoriti, i odgovorila joj umornim smiješkom. 
Kiša je toliko intenzivno bubnjala po vjetrobranu da se kroz njega slabo vidjelo čak i kad su brisači radili u najvišoj brzini pa je put kući, s njihovom opreznom majkom za volanom, potrajao pet minuta umjesto uobičajene dvije. Mama je pred kućom izašla iz auta s kišobranom da otvori kapiju. Potom se vratila u vozilo te uparkirala u dvorište najbliže natkrovljenom trijemu što je mogla.
- Okej - rekla je ugasivši auto i okrenula se svojim kćerima. - Da još jednom ponovimo plan. Tetak Pavel i teta Tamara dolaze do nas u sedam, dotad trebamo svi već bit spremni i obučeni. U pola osam krećemo prema Gloriji svako svojim autom...
- Limuzinom - promrmljala je Mirta.
- ...Da, oni idu limuzinom, nama je naš Reno sasvim dovoljan, i ne dajte da vas uvjere u suprotno. Dakle, u pola osam krećemo, u petnaest do smo tamo, u osam prvi ples, a nakon toga kud nas god večer povede.
Dorotein i majčin pogled se ponovno susretnu, ovog puta direktno.
- Sad je tri i petnaest - nastavila je mama. - dakle imamo još četiri sata, do večere preko pet. Ima li gladnih? Po ovom nevremenu sigurno ne idem do dućana, ali mogu nabrzaka nešto sklepati od onog što imamo u špajzi.
- Karbonara?
- Dogovoreno. A sad ajmo u blato. Dorotea, izađi s Mirtine strane da si što manje na kiši.
To nije pomoglo - uskoro su sve tri stajale u hodniku mokre kao da su maločas odjevene izronile iz Orljave. Tepih pod njima ponizno je upijao kapi koje su se cijedile s triju izvora identičnih crnih kovrči dok su one na njemu izuvale svoje čizme. 









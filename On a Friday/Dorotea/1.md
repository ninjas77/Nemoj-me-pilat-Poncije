- Četri.
- Pet.
Doroteini prsti nisu nabrojali ni do tri kad je gradom odjeknuo snažan udar groma od kojeg se auto blago zatresao. 
- Osam sedam - Mirta se isprsila i trijumfalno podigla svoje djevojačke bicepse u znak slavlja. 
Ovu su igru igrale otkad Dorotea zna za sebe. Čim nebo zabljesne moraš reći koliko će sekundi proteći od munje do groma; tko bude bliže, dobiva bod. Tu je igru izmislio njezin tata kako bi se ona prestala bojati grmljavine. I upalilo je; pomisao da još netko obraća pažnju na te grozne zvukove, pa makar i samo u svrhu igre, donosila joj je utjehu. Danas se više nije bojala groma kao nekad, a igra je postala sestrinskom tradicijom i igrala bi se kadgod bi se njih dvije našle skupa u zatvorenom tijekom oluje a da nisu imale ništa pametnije za raditi.
Ipak, nije joj bilo ugodno što je mama vani po ovakvom nevremenu. Znala je da je šansa da ju grom pogodi zanemariva, pa ipak... Rijetko kad je u Požegi baš *ovoliko* sijevalo.
- Jedva čekam da ju vidim - rekla je Mirta i od uzbuđenja par puta tjemenom lupnula po naslonu za glavu, od čega joj je kovrčava kosa poletjela preko lica.
Dorotea se nasmijala. *Pa ona se više veseli od mene.* Jedna njezina polovica dijelila je Mirtino uzbuđenje oko maturalne večeri ("Pa to je once-in-a-lifetime event kojim se simbolično završava djetinjstvo, ne?"), dok je druga predosjećala da će to biti samo posljednja karika u lancu njezinih srednjoškolskih izlazaka ("A vrlo dobro znamo zašto je taj lanac toliko kratak."). Noćas nije uspijevala zaspati sve do tri ujutro i sad je bila toliko umorna da je današnji dan promatala kao da se događa nekom drugoj, a ne njoj.
Već je dugo iščekivala ovaj dan. Drugi rujna. U lipnju su zbog korone maturalnu odgodili do daljnjega, ali već su u srpnju fiksirali datum, i čitavog ga je ljeta bila svjesna. Ili barem *podsvjesna* (ako je to uopće psihološki termin). Sad kad je on konačno stigao, promatrala je sve u njemu kao da se događa nekom drugom, a ne njoj, i nasmijavalo ju je što ni u jednoj njegovoj viziji nije zamišljala kako će se u šest popodne s Mirtom u autu igrati *grmljavine* dok čekaju mamu da pokupi haljinu kod tete Zdenke.




- Četri.
- Pet.
Doroteini prsti nisu nabrojali ni do tri kad je gradom odjeknuo snažan udar groma od kojeg se auto blago zatresao. 
- Osam sedam - Mirta se isprsila i trijumfalno podigla svoje djevojačke bicepse u znak slavlja. 
Ovu su igru igrale otkad Dorotea zna za sebe. Čim nebo zabljesne moraš reći koliko će sekundi proteći od munje do groma. Tko bude bliže, dobiva bod, a ako si pritom svoju procjenu izrekao prvi, dobiješ dva.
- Jedva čekam da ju vidim - rekla je Mirta i od uzbuđenja par puta tjemenom lupnula po naslonu za glavu, od čega joj je kovrčava kosa poletjela preko lica.
- Ma nije ništa posebno, samo ćeš se razočarat.
- Nije, baš je lijepa. Pa vidjela sam ju.
Dorotea podigne obrve. - A jel? Mama ti ju je pokazala?
- Pa naravno da je - rekla je Mirta pa dodala tobože optuživačkim tonom: - To što se ti ne hajpaš oko vlasitite mature ne znači da se ne smijemo hajpati ni mi ostali. Čula sam od Tatjane da će Irma nositi istu takvu kao ti, ali plavu. Nisam ti to rekla, jelda?
Dorotea odmahne glavom.
 - Da, uglavnom, pričala sam s Tatjanom, njena mama radi kod tete Zdenke pa zna onak za pola cura koja šta nosi. Mia Delić je uzela neki moderni dizajn, grozan je, baš ću ti pokazat... Sedam!
 - Pet!
Prema Mirtinom brojanju je prošlo točno šest sekundi do udara pa nijedna nije dobila bod. U mlađoj dobi bi se možda sad i posvađale s koje strane šestice je lupilo, ali Mirta je bila prezauzeta pretraživanjem poruka na WhatsAppu da bi ju interesirali gromovi.
- Evo je - rekla je pa okrenula mobitel prema Dorotei. Na ekranu je bila slika žene u kričavo rozoj haljini, čija se suknja granala u puno pufastih izdanaka koji su svi završavali visoko na bedru.
- Ajme grozno - rekla je Dorotea i zakolutala očima više radi Mirte nego sebe. Zapravo ju nije previše zanimalo što će tko nositi večeras dokle god je ona pristojno odjevena.
- E a ona Soldo jedina nije kod Zdenke. Njeni su naručili Dior - original - navodno košta preko hiljadu eura - nastavila je Mirta usput tipkajući nešto na mobitelu. - E a šta je ono tetak Pavel htio tebi uzeti? Louisa Vuittona, jelda?
Dorotea je ponovno zakolutala očima, ovog puta iskreno. - Ah, da, 





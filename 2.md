Teni se nije piškilo, samo nije htjela biti dolje kad Barbarići stignu. Ipak, kad se već zatekla u kupaonici sjela je na školjku i iscijedila onoliko mokraće iz sebe koliko je išlo te ostala tako sjediti buljeći u stari tepih pod svojim stopalima, bakinih ruku djelo, sve dok nije čula glasove u prizemlju. Iako je zvuk bio preprigušen da bi razaznala riječi, bez greške je raspoznavala govornike, razlikujući Klarin glas od muških te Matejev vedri tenor od Filipovog basovskog brundanja. Svi su zvučali vrlo vedro, kako je uvijek i bilo pri pozdravljanju starih prijatelja.
- I neprijatelja - pomislila je zlovoljno kad je puštala vodu. Dok je prala ruke zagledala se u ožiljak na svojoj bradi, onaj koji joj je Filip zadao ovdje prije točno tri godine. Ruke su joj se blago tresle dok je ispirala sapun s njih. Pri izlasku iz kupaonice je  uspostavila očni kontakt sa svojom dvojnicom u znak ohrabrenja; gledala je u odraz svojih očiju sve dok nije ugasila svjetlo. 
Kad se spustila u boravak, Filip i Klara već su bili udobno zavaljeni na kauču svatko sa svojim pićem u ruci, dok je Matej nešto petljao po kuhinji nasuprot njih i nabrajao im tko sve dolazi večeras. Ugodno se iznenadila shvativši da zelene limenke u njihovim rukama nisu Heinekeni već Fante od jabuke, i pitala se kako je to njezin genije postigao.
Kad je vidjela Tenu, Klara veselo ustane s kauča, pohrli joj ususret i čvrsto ju zagrli.
- Ajme, pa sretan ti rođendan.
- Hvala.
- Kako si mi falila.
- I ti meni.
To je bila istina; zaista joj je bilo drago vidjeti Klaru. To, međutim, nije vrijedilo za njenu goru polovicu.
Filip nije ustao s kauča, samo je dignuo limenku u znak pozdrava i uspostavio kratki kontakt očima s Tenom preko Klarinog ramena. - Bok, Tena, sve najbolje.
- Hvala ti, Filipe - odvrati mu ona što je toplije mogla, a da to ne zvuči ironično.
Izgledao je kao u njenim noćnim morama. Ispod tamne kose ošišane u vojničkom stilu izvirivala su dva klempava uha; na jednom je blistala metalna naušnica, dok je iza drugog bila zataknuta cigareta, dopola popušena pa ugašena. Najistaknutija obilježja njegovog lica bili su velik kukasti nos i izbočena čeljust, koju je dodatno naglašavala uredno obrijana brada. Gornji dio tijela pokrivala mu je svijetla lanena košulja kratkih rukava koji su jedva obuhvaćali njegove snažne bicepse, a razotkrivali dlakave podlaktice i skupi ručni sat. Tena se nije sjećala je li to isti onaj čiji je metal okusila skupa sa svojom krvlju. Ispod nogavica dugih bež hlača izvirivali su vrhovi šiljastih kožnih cipela tamnosmeđe boje.
- Pa kako si ti meni? - upitala ju je Klara kad ju je pustila iz zagrljaja. I ona je izgledala točno kao u Teninim snovima. Kovrčava plava kosa svezana u rep spuštala joj se niz leđa sve do stražnjice. Njene oči, zelene poput Teninih i obrubljene eyelinerom, skrivale su se iza okruglih leća dioptrijskih naočala, čiji je okvir krasio uzorak leopardovih pjega. Dekolte na njenoj tirkiznoj haljini bio je veći, a pete na njenim sandalama više no što je Tena smatrala prikladnim prigodi. Usne i svih dvadeset noktiju obojala je u kričavu nijansu crvene, koja je skladno komplementirala boji njene haljine. Na jednom je zapešću nosila crni smartwatch, a na drugom narukvicu s komadom puzzle-a, čiji je jedinstveni komplement već devet godina visio oko Tenine ruke.
- Evo, ide - odgovori joj Tena i pokretom dlana obuhvati svoju ljetnu haljinu s uzorkom cvijeća, ni sama ne znajući zašto, kao da to svjedoči o stanju njenog duha. - Kako si ti? Jeste se odmorili na godišnjem?
- I te kako. Naš šta, baš sam rekla Filipu da bi uvijek trebali ić na more u devetom mjesecu sad dok Mia još ne ide u školu. More je još fino toplo, a nema tolko turista. Na plažama je uvijek bilo hlada ko u priči...naš šta, divota. Nego, kako je vama bilo u Dubrovniku? Pa nismo se vidle već tri mjeseca.
Uto im Matej priđe držeći u ruci paket omotan u šareni ukrasni papir. - Donijeli su ti ovo, ne znam oš sad to otvarat il kad se ekipa skupi.
- Ma budemo poslje - kaže Tena i zahvali im oboma na poklonu. Vrati poklon Mateju i očima mu suptilno pokaže prema Filipu; on neprimjetno kimne i odloži paket na komodu pokraj televizora.
- Da, Dubrovnik - povrati pažnju na razgovor s Klarom i dade joj glavom znak prema stolu kako bi se udaljile od Filipa, ali ova kao da to nije primijetila jer je sjela natrag na kauč do svog muža pa je Tena morala dovući stolac do njih. - Pa većinu sam ti već ispričala preko Zooma. Grad je stvarno divan ko što kažu, meni je to bilo prvi put. Nije ni čudo što su GOT snimali tamo...
- Jeste vidjeli koje snimanje možda?
- Ne, pa šta nije GOT gotov sa snimanjem? - pita Tena koja nije baš bila upućena u serije.
- Ma je, odavno, ali rade prequel, i navodno će se isto dolje snimati.
- Nemam ti pojma, mi nismo ništa vidjeli, jelda, Matej? Ionak smo provodili većinu vremena s Matejevim nećacima. Klinci su genijalni, Ivan ih već uči matematiku, a Matej im je pokazivao Bachove fuge.
- Bože, kako traumatizirati djecu - nasmije se Klara.
- Da, haha, ali svidjelo im se učili, smo ih svirati dvoglasne invencije, svatko po jedan glas. Trebala si vidjeti kako im se mali prstići kreću po klavijaturi, preslatki su.
Dok je Tena Klari prepričavala zgode s Matejevim četverogodišnjim nećacima za klavirskom stolcem, čula je kako Matej počinje razgovor s Filipom.
- Jesi gledo kako je Dinamo nakanto Osijek?
Tena se nasmije u sebi; ni ona ni Matej nisu pratili nikakav sport, izgleda da joj se dečko posebno pripremio za ovu prigodu.
- Da, bome je bio dobar meč - odvratio mu je Filip. - Umro sam kad si je Ivušić zabio autogol, koji kreten.
- E da, bome.
- A jesi upratio Premiership jučer?
Uvidjevši da je razgovor već preopteretio tanki led njegova sportskog znanja, Matej iskoristi priliku za promjenu teme.
- Ma kaki, cijelo popodne smo se pripremali za danas, išli u šoping i pacali meso. A kad smo već kod toga, idemo mi lagano roštiljati? Neće se tri kile mesa ispeć same.
- Bome neće - složi se Filip i odloži svoju limenku Fante na stolić pa njih dvojica ustanu i krenu iznositi meso iz frižidera. Dok su nosili zadnju turu prema roštilju Tena je čula kako njen dečko šaljivo objašnjava Klarinom da je skroz jasno koji je od njih bolje građen za cjepanje drva; zatim su se stražnja vrata zatvorila i njih su dvije ostale same.
- Kak je Mia? - upita Tena Klaru kad je iscrpila sve anedgote o talentiranim blizancima kojih se mogla sjetiti.
- Pa...moram priznat da još uvijek nije dobra u Bachovim invencijama ko Petar i Jakov - nasmije se Klara.
- Ma još ih ona stigne, ima punih godinu dana.
- To je istina, svašta se stigne navježbat u godinu dana, toga smo živući svjedoci.
- Ooo, i u par noći smo mi čuda činile - Tena se nasmije pa odluči vratiti razgovor k njegovom izvoru, znajući kako ga njezina prijateljica lako skrene na šalu kad se god on dotakne nečeg što ju muči. - Jel šaljete Miu u vrtić najesen?
- Ne još, mislimo da je prerano.
- Filip misli da je prerano - prevede Tena u sebi pa kaže: - Kak to? Pa taman će napunit četri sad.
- Mislimo da joj je super kod Filipovih. Deda ju puno toga uči, čitaju slikovnice i skupa gledaju crtiće. Već ju je naučio malo zemljopisa i povijesti.
- Bože pomozi - pomisli Tena, dobro upoznata s političkim stavovima Filipovog starog. - Pa moje kumče već zna tko su naši a tko njihovi, a nije još ni u vrtić krenulo. 
- E da - nastavi Klara kao da se sad nečeg sjetila. - Neki dan, dok smo čilali na plaži je dugo vremena buljila preko vode u Iž. Mi ležimo i sunčamo se, a ona samo sjedi, kopa nos i bulji. Kad ju je Filip pitao u što to gleda, rekla mu je da tamo u kući na vrhu živi stara kraljica jer je to Engleska.
Primijetivši da se Klara opet sakrila u trivijalnom humoru, Tena progovori kako bi vratila temu na Filipovog starog, ali uto se vrata vrta otvore i kroz njih proviri Filip. - E, Tena, pita Matej imamo li kakav lonac za meso?
Izvana su dopirali zvuci pucketanja plamena i cvrčanja mesa na žaru.
- Naravno - Tena ustane i ode u kuhinju.
- E, i dodaš mi jedan Heineken kad si već tamo? Meni su masne ruke od mesa.
- Kako je samo ljubazan ovaj čovjek - pomisli Tena sarkastično. - Lijepo zamoli, čak ti i fino objasni zašto ne može sam. 
- Naravno - ponovi naglas pa prebaci jednu limenku piva iz frižidera u lonac koji zatim preda Filipu.
- E, i reko vam je Matej da bi trebalo krenut radit salatu.
- Yes, sir.
Kad se Filip povukao u vrt, Tena je zatvorila vrata za njim i sobom je ponovno zavladala tišina. Na trenutak je zastala, razmišljući o tome da vrati razgovor na odgoj svog kumčeta, a zatim je, zaključivši po enti put u životu da nema hrabrosti ni živaca za još jedan besmisleni sukob s čovjekom kojem je upravo ponizno uslužila točno ono što nije htjela, upitala Klaru: - Tikvice ili paradajz?
Sljedeća dva sata protekla su točno onako kako je Tena u autu bila zamišljala idealno popodne. Klara i ona sjedile su za stolom i svaka je na svojoj daski za rezanje sjeckala svoje povrće koje su zatim pretakale u zajedničku zdjelu za salatu. Ponekad bi neki od dečkiju došao unutra po tikvice ili kruh za žar; osim toga, Tena nije imala pojma što se događa vani ni o čemu Matej priča s Filipom, ali dokle god je potonji bio razmjerno dobre volje nije ju ni bilo briga. Što se razgovora u boravku tiče, čim je Tena prestala inzistirati na detaljima koji su po njoj oslikavali stvarni život Barbarića, on je skliznuo u lake vode kojima je Klara težila otpočetka. Mijini prijatelji u parku, njene igračke i igrice na tabletu (za kojim je dijete, koliko je Tena uspjela shvatiti, provodilo puno previše vremena), pjesmice i crtići - o svemu je tome Tena sad čula i više nego što ju je zanimalo. 
Ne mogavši više slušati dječje pjesmice koje joj je Klara puštala na mobitelu kako bi joj što bolje dočarala ugođaj u kojem njezino dijete toliko uživa, Tena skrene temu na glazbu, ono što ih je oduvijek najviše povezivalo, i pita Klaru što sluša ovih dana.
- Pa, najviše ovo - odgovori joj Klara sa smiješkom i nožem pokaže prema mobitelu iz kojeg je upravo svirala pjesma o traktoru Tomu, za koju se Tena mogla zakleti da zasad ne sadrži ni jednu jedinu rimu. - Ne stignem puno slušati ništa svog. 
Tena je i očekivala takav odgovor, jer ga je već i dobila puno puta na isto pitanje. Na skoro svakom susretu s Klarom spomenula bi glazbu u nadi da će njih dvije u njoj ponovno pronaći zajednički jezik koji su nekad dijelile; i svaki bi se put razočarala uvidjevši da njezina prijateljica više ne njeguje tu umjetnost. Osim toga, negdje u podsvjesti vjerovala je da bi kroz glazbu, kad već ne uspijeva nikako izravno, mogla utjecati na Klarin život i izdići ju iz ropstva (tako je to Tena vidjela) u kojem se našla. Zacijelo ne možeš slušati dobru glazbu i trpjeti ono što Klara trpi, pomišljala bi ponekad, ali bi odbacivala tu pomisao kao naivnu. Ipak, potreba da spomene muziku nadvladala bi ju svaki put.
- A ti? Šta ti slušaš? - upita ju Klara, kao i svaki put. 
- Radiohead - kaže Tena. To nije bila potpuna istina; Radiohead je bio Matejev bend, a ne njezin. Nikad ih nije sama slušala, ali ih nije mogla ni izbjeći; Matej je bio toliko zadivljen njima da joj je svako malo davao neku stvar da posluša pa se najčešće razočarao vidjevši da ona ne dijeli njegovu oduševljenost. Bili su ok, ali pretehno za njen klasični ukus. Ipak, pred Klarom je uvijek imala potrebu preuveličati ulogu glazbe u svom životu ne bi li ju 

Teni se nije piškilo, samo nije htjela biti dolje kad Barbarići stignu. Ipak, kad se već zatekla u kupaonici sjela je na školjku i iscijedila onoliko mokraće iz sebe koliko je išlo te ostala tako sjediti buljeći u stari tepih pod svojim stopalima, bakinih ruku djelo, sve dok nije čula glasove u prizemlju. Iako je zvuk bio preprigušen da bi razaznala riječi, bez greške je raspoznavala govornike, razlikujući Klarin glas od muških te Matejev vedri tenor od Filipovog basovskog brundanja. Svi su zvučali vrlo vedro, kako je uvijek bilo pri pozdravljanju starih prijatelja.
- I neprijatelja - pomislila je zlovoljno dok je puštala vodu. Pri izlasku iz kupaonice se pogledala u ogledalo i uspostavila očni kontakt sa svojom dvojnicom kao znak ohrabrenja; gledala je u odraz svojih očiju sve dok nije ugasila svjetlo. 



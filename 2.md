Teni se nije piškilo, samo nije htjela biti dolje kad Barbarići stignu. Ipak, kad se već zatekla u kupaonici sjela je na školjku i iscijedila onoliko mokraće iz sebe koliko je išlo te ostala tako sjediti buljeći u stari tepih pod svojim stopalima, bakinih ruku djelo, sve dok nije čula glasove u prizemlju. Iako je zvuk bio preprigušen da bi razaznala riječi, bez greške je raspoznavala govornike, razlikujući Klarin glas od muških te Matejev vedri tenor od Filipovog basovskog brundanja. Svi su zvučali vrlo vedro, kako je uvijek i bilo pri pozdravljanju starih prijatelja.
- I neprijatelja - pomislila je zlovoljno Tena kad je puštala vodu. Dok je prala ruke se zagledala u ožiljak na svojoj bradi, onaj koji joj je Filip zadao prije točno godinu dana. Ruke su joj se blago tresle dok je ispirala sapun s njih. Pri izlasku iz kupaonice je uspostavila očni kontakt sa svojom dvojnicom u znak ohrabrenja; gledala je u odraz svojih očiju sve dok nije ugasila svjetlo. 
Kad se spustila u boravak, Filip i Klara već su bili udobno zavaljeni na kauču svatko sa svojim pićem u ruci, dok je Matej nešto petljao po kuhinji nasuprot njih i nabrajao im tko sve dolazi večeras. Ugodno se iznenadila shvativši da zelene limenke u njihovim rukama nisu Heinekeni već Fante od jabuke, i pitala se kako je to njezin genije postigao.
Kad je vidjela Tenu, Klara veselo ustane s kauča, pohrli joj ususret i čvrsto zagrli.
- Ajme, kako si mi falila.
- I ti meni.
To je bila istina; uvijek joj je bilo drago vidjeti Klaru. To, međutim, nije vrijedilo za njenu goru polovicu.
Filip nije ustao s kauča, samo je dignuo limenku u znak pozdrava i uspostavio kratki kontakt očima s Tenom preko Klarinog ramena. - Bok, Tena.
- Filipe - odvrati mu ona što je toplije mogla, a da to ne zvuči ironično.
Izgledao je točno kao u njenim noćnim morama. Imao je tamnu kosu ošišanu u vojničkom stilu, dok mu je uredno obrijana brada naglašavala izbočenu čeljust. Na jednom uhu mu je blistala metalna naušnica, dok je iza drugog imao zakačenu cigaretu. Na sebi je nosio običnu pamučnu majicu iz HM-a s nekim francuskim natpisom, kratke hlače do konjena i plastične japanke. 
- Pa kako si ti meni? - upitala ju je Klara kad su izašle iz zagrljaja. I ona je izgledala točno kao u Teninim snovima. Kovrčava plava kosa svezana u rep spuštala joj se niz leđa sve do stražnjice. Njene oči, zelene poput Teninih, skrivale su se iza okruglih leća  dioptrijskih naočala, čiji je okvir krasio uzorak leopardovih pjega. Dekolte na njenoj tirkiznoj haljini bio je veći, a pete na njenim sandalama više no što je Tena smatrala prikladnim prigodi. Usne i svih dvadeset noktiju obojala je u kričavu nijansu crvene, koja je skladno komplementirala boji haljine. Na jednom je zapešću nosila crni smartwatch, a na drugom narukvicu s komadom puzzle-a, čiji je jedinstveni komplement bio na Teninoj ruci.
- Evo, ide - odgovori joj Tena i obuhvati pokretom ruke svoju cvjetnu haljinu, ni sama ne znajući zašto, kao da to svjedoči o stanju njenog duha. - Kako si ti? Jeste se odmorili na godišnjem?







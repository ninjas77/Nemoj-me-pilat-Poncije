Teni se nije piškilo, samo nije htjela biti dolje kad Barbarići stignu. Ipak, kad se već zatekla u kupaonici sjela je na školjku i iscijedila onoliko mokraće iz sebe koliko je išlo te ostala tako sjediti buljeći u stari tepih pod svojim stopalima, bakinih ruku djelo, sve dok nije čula glasove u prizemlju. Iako je zvuk bio preprigušen da bi razaznala riječi, bez greške je raspoznavala govornike, razlikujući Klarin glas od muških te Matejev vedri tenor od Filipovog basovskog brundanja. Svi su zvučali vrlo vedro, kako je uvijek i bilo pri pozdravljanju starih prijatelja.
- I neprijatelja - pomislila je zlovoljno Tena kad je puštala vodu. Dok je prala ruke se zagledala u ožiljak na svojoj bradi, onaj koji joj je Filip zadao ovdje prije točno tri godine. Ruke su joj se blago tresle dok je ispirala sapun s njih. Pri izlasku iz kupaonice je  uspostavila očni kontakt sa svojom dvojnicom u znak ohrabrenja; gledala je u odraz svojih očiju sve dok nije ugasila svjetlo. 
Kad se spustila u boravak, Filip i Klara već su bili udobno zavaljeni na kauču svatko sa svojim pićem u ruci, dok je Matej nešto petljao po kuhinji nasuprot njih i nabrajao im tko sve dolazi večeras. Ugodno se iznenadila shvativši da zelene limenke u njihovim rukama nisu Heinekeni već Fante od jabuke, i pitala se kako je to njezin genije postigao.
Kad je vidjela Tenu, Klara je veselo ustala s kauča, pohrlila joj ususret i čvrsto ju zagrlila.
- Ajme, pa sretan ti rođendan.
- Hvala.
- Kako si mi falila.
- I ti meni.
To je bila istina; zaista joj je bilo drago vidjeti Klaru. To, međutim, nije vrijedilo za njenu goru polovicu.
Filip nije ustao s kauča, samo je dignuo limenku u znak pozdrava i uspostavio kratki kontakt očima s Tenom preko Klarinog ramena. - Bok, Tena, sve najbolje.
- Hvala ti, Filipe - odvratila mu je ona što je toplije mogla, a da to ne zvuči ironično.
Izgledao je kao u njenim noćnim morama. Ispod tamne kose ošišane u vojničkom stilu izvirivala su dva klempava uha; na jednom je blistala metalna naušnica, dok je iza drugog bila zataknuta cigareta, dopola popušena pa ugašena. Najistaknutija obilježja njegovog lica bili je velik kukasti nos i izbočena čeljust, koju je dodatno naglašavala uredno obrijana brada. Gornji dio tijela pokrivala mu je svijetla lanena košulja kratkih rukava koji su pokrivali njegove snažne bicepse, a razotkrivali dlakave podlaktice i skupi ručni sat. Tena se nije sjećala je li to isti onaj čiji je metal okusila skupa sa svojom krvlju. Ispod nogavica dugih bež hlača izvirivali su vrhovi šiljastih kožnih cipela tamnosmeđe boje.
- Pa kako si ti meni? - upitala ju je Klara kad ju je pustila iz zagrljaja. I ona je izgledala točno kao u Teninim snovima. Kovrčava plava kosa svezana u rep spuštala joj se niz leđa sve do stražnjice. Njene oči, zelene poput Teninih i obrubljene eyelinerom, skrivale su se iza okruglih leća dioptrijskih naočala, čiji je okvir krasio uzorak leopardovih pjega. Dekolte na njenoj tirkiznoj haljini bio je veći, a pete na njenim sandalama više no što je Tena smatrala prikladnim prigodi. Usne i svih dvadeset noktiju obojala je u kričavu nijansu crvene, koja je skladno komplementirala boji njene haljine. Na jednom je zapešću nosila crni smartwatch, a na drugom narukvicu s komadom puzzle-a, čiji je jedinstveni komplement već sedam godina visio oko Tenine ruke.
- Evo, ide - odgovorila joj je Tena i pokretom dlana obuhvatila svoju ljetnu haljinu s uzorkom cvijeća, ni sama ne znajući zašto, kao da to svjedoči o stanju njenog duha. - Kako si ti? Jeste se odmorili na godišnjem?
- I te kako. Naš šta, baš sam rekla Filipu da bi uvijek trebali ić na more u devetom mjesecu sad dok Mia još ne ide u školu. More je još fino toplo, a nema tolko turista. Na plažama je uvijek bilo hlada ko u priči...naš šta, divota. Nego, kako je vama bilo u Dubrovniku? Pa nismo se vidle već tri mjeseca.
Uto im je prišao Matej držeći u ruci paket omotan u šareni ukrasni papir. - Donijeli su ti ovo, ne znam oš sad to otvarat il kad se ekipa skupi.
- Ma budemo poslije - rekla mu je Tena i zahvalila im oboma na poklonu. Vratila je poklon Mateju i očima mu suptilno pokazala prema Filipu; on je neprimjetno kimnuo i odložio paket na komodu pokraj televizora.
- Da, Dubrovnik - povratila je pažnju na razgovor s Klarom i dala joj glavom znak prema stolu kako bi se udaljile od Filipa, ali ova kao da to nije primijetila jer je sjela natrag na kauč do svog muža pa je Tena morala dovući stolac do njih. - Pa većinu sam ti već ispričala preko Zooma. Grad je stvarno divan ko što kažu, meni je to bilo prvi put. Nije ni čudo što su GOT snimali tamo...
- Jeste vidjeli koje snimanje možda?
- Ne, pa šta nije GOT gotov sa snimanjem? - pitala je Tena koja nije baš bila upućena u serije.
- Ma je, odavno, ali rade prequel, i navodno će se isto dolje snimati.
- Nemam ti pojma, mi nismo ništa vidjeli, jelda, Matej? Ionak smo provodili većinu vremena s Matejevim nećacima. Klinci su genijalni, Ivan ih već uči matematiku, a Matej im je pokazivao Bachove fuge.
- Bože, kako traumatizirati djecu - nasmijala se Klara.
- Da, haha, ali svidjelo im se, učili smo ih svirati dvoglasne invencije, svatko po jedan glas.
Dok je Teni Klari prepričavala zgode s Matejevim četverogodišnjim nećacima za klavirskom stolcem, čula je kako Matej počinje razgovor s Filipom.
- Jesi gledo kako je Dinamo nakanto Osijek?
Tena se nasmijala u sebi; ni ona ni Matej nisu pratili nikakav sport, izgleda da joj se dečko posebno pripremio za ovu prigodu.
- Da, bome je bio dobar meč - odvratio mu je Filip. - Umro sam kad si je Ivušić zabio autogol, koji kreten.
- E da, bome.
- A jesi upratio Premiership jučer?
Uvidjevši da je razgovor vrlo brzo preopteretio tanki led njegova sportskog znanja, Matej je iskoristio priliku za promjenu teme.
- Ma kaki, cijelo popodne smo se pripremali za danas, išli u šoping i pacali meso. A kad smo već kod toga, idemo mi lagano roštiljati? Neće se tri kile mesa ispeć same.
- Bome neće - složio se Filip i odložio svoju limenku Fante na stolić pa su njih dvojica ustali i krenuli iznositi meso iz frižidera. Dok su nosili zadnju turu Tena je čula kako njen dečko šaljivo objašnjava Klarinom da je skroz jasno koji je od njih više biološki predodređen za cjepanje drva; zatim su se stražnja vrata zatvorila i njih su dvije ostale same.
- Kak je Mia? - pitala je Tena Klaru kad je iscrpila sve anedgote o talentiranim blizancima kojih se mogla sjetiti.
- Pa...moram priznat da još uvijek nije dobra u Bachovim invencijama ko Petar i Jakov - nasmijala se Klara.
- Ooo, još ih ona stigne. Pa ima još čitavih godinu dana.
- To je istina, svašta se stigne navježbat u godinu dana, toga smo živući svjedoci.
- Ooo, i u par noći smo mi čuda činile - Tena se nasmijala pa odlučila vratiti razgovor k njegovom izvoru, znajući kako ga njezina najbolja prijateljica lako skrene na šalu kad se god on dotakne nečeg što ju muči. - Jel šaljete Miu u vrtić najesen?
- Ne još, mislimo da je prerano.
- Filip misli da je prerano - prevela je Tena u sebi pa rekla: - Kak to? Pa taman će napunit četri sad.
- Mislimo da joj je super kod Filipovih. Deda ju puno toga uči, čitaju slikovnice i skupa gledaju crtiće. Već ju je naučio malo zemljopisa i povijesti.
- Bože pomozi - pomislila je Tena koja je dobro poznavala političke stavove Filipovog starog. - Pa moje kumče već zna tko su naši a tko njihovi, a nije još ni u vrtić krenulo. 
- E da - nastavila je Klara kao da se sad nečeg sjetila. - Neki dan, dok smo čilali na plaži je dugo vremena buljila preko vode u Iž. Mi ležimo i sunčamo se, a ona samo sjedi, kopa nos i bulji. Kad ju je Filip pitao u što to gleda, rekla mu je da tamo u kući na vrhu živi stara kraljica jer je to Engleska.
Primijetivši da se Klara opet sakrila u humoru, Tena je progovorila s namjerom da vrati temu  na Filipovog starog, ali uto su se vrata vrta otvore i kroz njih je provirio Filip. - E, Tena, pita Matej imamo li kakav lonac za meso?
Izvana je dopiralo pucketanje plamena i cvrčanje mesa na žaru koje je svjedočilo o nužnosti Matejevog zahtjeva.
- Naravno - Tena je ustala i otišla u kuhinju.
- E, i dodaš mi jedan Heineken kad si već tamo? Meni su masne ruke od mesa.
- Kako je samo ljubazan ovaj čovjek - pomislila je Tena sarkastično. - Lijepo zamoli, čak ti i fino objasni zašto ne može sam. 
- Naravno - ponovila je naglas pa prebacila jednu limenku piva iz frižidera u lonac koji je zatim predala Filipu.
- E, i reko vam je Matej da bi trebalo krenut radit salatu.
- Yes, sir.
Kad se Filip povukao u vrt, Tena je zatvorila vrata za njim i sobom je ponovno zavladala tišina. Na trenutak je zastala, razmišljući o tome da vrati razgovor na odgoj svog kumčeta, a zatim je, zaključivši po enti put u životu da nema energije za još jedan besmisleni sukob s čovjekom kojem je upravo ponizno uslužila upravo ono što nije htjela, upitala Klaru: - Tikvice ili paradajz?


























